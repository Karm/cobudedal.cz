# Historie nám říká, co můžeme čekat po Brexitu a Trumpovi
Autor: [Tobias Stone](https://medium.com/@tswriting)


Zdá se, že lidstvo zase vstupuje do jednoho z těch hloupých období, které na sebe uvaluje v docela pravidelných intervalech. Načrtnu zde názory založené na informacích. Mohou se ukázat jako správné, mohou se ukázat jako špatné, a mým úmyslem je posouvat širší dialog v této věci a stát se jeho součástí.


Mými obory jsou archeologie, ale také historie a antropologie. Vedou mě k tomu, abych zkoumal velké vzorce v historii. Mou teorií je, že většina lidí na historii pohlíží jako na omezenou zkušenost, kterou jim předali jejich rodiče a prarodiče, takže dejme tomu 50— 100 let zpět. Chceme-li se dostat hlouběji, musíme číst, studovat a učit se rozplétat propagandu, které se při výkladu dějin nedá vyhnout. Ve zkratce: Kdybych na vysoké škole odevzdal práci, v níž bych nesrovnal alespoň dva, ne-li tři, protichůdné názory na nějaké téma, pohořel bych. Vzít jeden výklad událostí a kázat podle něj je z hlediska komparativní analytické metodiky výzkumu, která utváří jádro britské akademické sféry, zcela nedostatečné. (Nemůžu mluvit za jiné systémy, ale určitě nejsou v tomto směru všechny stejné.)


Když se tedy na historii podíváme z dálky, zjistíme, že lidstvo pravidelně vstupuje do fáze masového ničení, a obecně se do nich do určité míry uvrtává samo. Tento praktický seznam ukazuje všechny války na časové ose. Války jsou vlastně pro lidstvo přirozený stav, ale tu a tam přijde něco většího. Zajímám se o Černou smrt, která zdevastovala Evropu. Úvod Boccacciova Decameronu popisuje Florencii ve spárech moru. Je to stejně nepředstavitelné jako bitva na Sommě, Hirošima nebo holokaust. Myslím to tak, že se tam nedokážete přenést a představit si, jaké to bylo. Pro ty uprostřed moru to muselo být jako konec světa.


Ale určujícím znakem lidí je nezdolnost. Nám se teď zdá samozřejmé, že jsme Mor přežili, ale lidem v té době muselo připadat neuvěřitelné, že jejich společnost pokračuje dál. Mnoho výkladů dokonce tvrdí, že z dlouhodobého hlediska měla Černá smrt na společnost pozitivní dopad. Dobře je to shrnuto zde: “Tím, že Černá smrt cílila na křehké lidi všech věkových kategorií a zabíjela je po stovkách tisíc ve velmi krátkém časovém úseku, představovala možná obrovskou sílu přirozeného výběru, a odstranila nejslabší jedince na velmi široké škále po celé Evropě. Černá smrt navíc podstatně změnila sociální strukturu některých oblastí Evropy. Tragické vylidnění mělo za důsledek nedostatek pracovních sil. Tento nedostatek vedl ke zvýšení mezd. Ceny produktů klesly. Následkem toho došlo ke zvýšení životní úrovně. Lidé například začali jíst kvalitnější potraviny.”


Ale pro lidi, kteří to přímo zažili, stejně jako světové války, sovětské hladomory, holokaust, muselo být nepředstavitelné, že by se z toho lidstvo mohlo kdy dostat. Pád říše římské, Černá smrt, španělská inkvizice, třicetiletá válka, válka růží, anglická občanská válka... Seznam je dlouhý. Jde o události masového ničení, z nichž se lidstvo vzpamatovalo a posunulo dál, často v ještě lepším stavu než před nimi.


Na místní úrovni v čase si lidé myslí, že všechno je v pohodě, ale pak se věci rychle vymknou z ruky a nejdou už zastavit, a my si způsobíme další masové poškození. Pro lidi žijící uprostřed toho všeho je těžké vidět, jak se to děje, a těžké to pochopit. Historikům později všechno dává smysl a vidíme jasně, jak jedna věc vedla k druhé. Během Stoletého výročí bitvy na Sommě mi došlo, že byla přímým důsledkem zavraždění rakouského arcivévody v Bosně. Velmi pochybuji, že by si kdokoliv v té době pomyslel, že zabití jednoho evropského aristokrata povede ke smrti 17 milionů lidí.


Chci tím říct, že se jedná o cyklus. Děje se znovu a znovu, ale protože většina lidí má historickou perspektivu 50–100 let dozadu, nevidí, že se to děje zase. Jak se rozkrývaly události vedoucí k první světové válce, několik geniálních myslí začalo vysílat varování, že něco je hodně špatně, že síť smluv naskrz Evropou by mohla vést k válce, ale všichni byli odmávnuti s tím, že jsou hysteričtí, šílení nebo blázni, jako se to vždycky děje —  stejně jako ti, kdo mají nyní obavy z Putina, Brexitu a Trumpa.


Pak hned po skončení války, která měla ukončit všechny války, jsme si dali další. Opět to pro historika bylo vcelku předvídatelné. Přivoďte lidem pocit, že ztratili vládu nad svou zemí a osudem, a začnou hledat obětní beránky, charismatický lídr se chopí všeobecné nálady a toho obětního beránka konkretizuje. Mluví rétorikou bez detailů a vybubnovává vztek a nenávist. Masy pak brzy začnou jednat jako jeden člověk, bez jakékoliv logiky za svými činy, a tento celek už nelze zastavit.


Takhle to bylo s Hitlerem, ale také s Mussolinim, Stalinem, Putinem, Mugabem a tolika dalšími. Mugabe je velmi dobrý příklad. Vybičoval společnost kolem sebe k národnímu hněvu a nenávisti mířenými na bílou menšinu, která vlastnila pozemky (a zároveň náhodou uměla farmařit), ve velkém populistickém gestu zabral její půdu, aby ji rozdělil lidem, což nakonec zcela položilo ekonomiku i zemědělský průmysl, a zanechal lidi s jejich novými pozemky, ale hladovějící. Viz také hladomory vytvořené Sovětským svazem a hladomor zapříčiněný v minulém století čínskými komunisty, při němž zahynulo 20— 40 milionů lidí. Zdá se nemyslitelné, že lidé mohli způsobit situaci, v níž bezdůvodně zemřou desítky milionů lidí, ale děláme to, a děláme to znovu a znovu.


V dané době ale lidem nedochází, že nastupují na cestu, která je zavede do období ničení. Myslí si, že mají pravdu, šklebící se vzteklé davy je povzbuzují, jejich kritici jsou terčem posměchu. Tento cyklus, jak jsme ho viděli na příkladu od Versailleské smlouvy k nástupu Hitlera k moci, k druhé světové válce, se teď asi děje znovu. Ale stejně jako u předchozích cyklů to většina lidí nevidí, protože:


1. se dívají jen na přítomnost, ne na minulost nebo budoucnost,
2. se dívají jen kolem sebe, ne na to, jak spolu události souvisí globálně,
3. většina lidí nečte, nemyslí, nezpochybňuje nebo neslyší protichůdné názory.


Trump tohle dělá v Americe. Ti z nás, kteří mají trochu pojem o historii, to vidí v barvách. Přečtěte si tento geniální, dlouhý esej z New York magazine, pochopíte, jak všechno tohle popsal už Platón, a jak se vše děje přesně, jak předpověděl. Trump říká, že z Ameriky udělá zase velmoc, přestože Amerika je podle téměř veškerých statistik velmoc i v současné době. Používá vášeň, hněv a rétoriku stejně jako všichni jeho předchůdci  —   a charismatický narcis, který se krmí davy, roste s nimi a vytváří kolem sebe kult. Za to, že se Amerika dostala do bodu, kdy je připravená na Trumpa, můžete vinit společnost, politiky, média, ale širší historický rámec ukazuje, že tohle se děje stejným způsobem pokaždé, když se někdo jako Trump dostane k moci.


Na ještě širším poli, když ještě více oddálíme pohled, je Rusko diktaturou s charismatickým vůdcem, který kolem sebe vytváří kult postavený na strachu a vášni. Turecko už je v té fázi také. Maďarsko, Polsko a Slovensko tam míří, a po celé Evropě čekají v záloze další Trumpové a Putinové ve skutečnosti financovaní Putinem, až se společenská vlna zlomí jejich směrem.
Měli bychom se sami sebe ptát, co bude naší chvílí arcivévody Ferdinanda. Jak v podstatě malá událost strhne řetězec dalšího období masového ničení? Brexit, Trumpa i Putina vidíme izolovaně. Ale svět nefunguje izolovaně —   všechny věci spolu souvisí a navzájem se ovlivňují. Mám přátele, kteří byli pro Brexit, a říkají mi “aha, takže i za tohle podle tebe může Brexit??” Ale neuvědomují si, že vlastně ano —  historici vystopují rovné čáry od zjevně nesouvisejících událostí k obrovským politickým a společenským změnám jako Brexit.


Brexit  —  událost, kdy skupina naštvaných lidí vyhrála hádku  —  snadno inspiruje další skupiny naštvaných lidí, aby podnítili podobnou hádku, Brexit jim dodá naději, že mohou vyhrát. Už jen to samotné spouští řetězové reakce. Jaderný výbuch nezpůsobí rozštěpení jednoho atomu, ale dopad toho prvního atomu, který způsobí štěpení mnoha okolních atomů, a ty způsobí štěpení dalších mnoha atomů, a tak dále. Bombu pak představuje exponenciální růst počtu štěpených atomů a jejich společná energie. Takhle první světová válka začala, a ironicky tím druhá světová válka skončila.


Tady je příklad toho, jak by mohl Brexit vést k nukleární válce:


Brexit ve Spojeném království způsobí, že podobné referendum proběhne v Itálii nebo ve Francii. Le Penová vyhraje volby ve Francii. Evropa tak má roztříštěnou Evropskou unii. Přestože má EU hodně strašlivých chyb, bránila válce v Evropě déle než kdykoliv předtím. EU je také hlavní síla potlačující Putinovy vojenské ambice. Evropské sankce na Rusko dopadly na jeho ekonomiku tvrdě, což pomohlo zchladit útoky Ruska na Ukrajinu (padouši mají vždycky důvod oslabit Evropskou unii). V USA vyhraje Trump. Z Trumpa se stane izolacionista, který oslabí NATO. Už stačil prohlásit, že při ruském útoku v pobaltských státech by nedodržel automaticky závazky k NATO.


S roztříštěnou EU a oslabeným NATO Putin, čelící dlouhodobé ekonomické a společenské krizi v Rusku, potřebuje další zahraniční rozptýlení, aby vzbouřil lidi kolem sebe. Zafinancuje krajně pravicové protievropské aktivisty v Lotyšsku, kteří pak vytvoří důvod k povstání ruských Lotyšů na východě země (hranice EU s Ruskem). Rusko vyšle “mírové sbory” a “pomocné vozy” do Lotyšska, stejně jako to udělalo v Gruzii a na Ukrajině. Putin anektuje východní Lotyšsko stejně jako východní Ukrajinu (mimochodem, Krym má stejný počet obyvatel jako Lotyšsko).


Rozdělená Evropa, s vůdci Francie, Maďarska, Polska, Slovenska a dalších, kteří jsou nyní proruští a protievropští, a financovaní Putinem, přehlasují volání po sankcích nebo vojenské odezvě. NATO reaguje pomalu: Trump do toho nechce Ameriku zapojovat a velká část Evropy je lhostejná nebo jakoukoliv akci blokuje. Rusko neuvidí žádný skutečný odpor proti svému jednání, postoupí dál do Lotyšska a pak do východního Estonska a Litvy. Baltské státy vyhlásí Rusku válku a zahájí protiútoky, protože nyní jsou už terčem invaze a nemají jinou možnost. Polovina Evropy stojí na jejich straně, několik zemí zůstává neutrálních, ale několik jich stojí na straně Ruska. Kam se v tomto případě postaví Turecko? Jak na novou válku v Evropě zareaguje ISIS? Kdo použije jadernou zbraň jako první?


A to je jen jeden arcivévodský scénář. Možných scénářů je nespočet, protože komplexita toho množství součástek v pohybu je masivní. A samozřejmě mnohé scénáře nepovedou vůbec k ničemu. Podle historie nás však čeká další období ničení, a podle historie všechno nasvědčuje tomu, že do něj právě vstupujeme.


Přijde to způsobem, který nebudeme očekávat, a vymkne se to kontrole tak rychle, že to lidé nebudou schopni zastavit. Historici se pak ohlédnou a bude jim to dávat smysl a budou přemýšlet, jak mohli být tak naivní. Jak jsem mohl sedět v útulné kavárně v Londýně a tohle psát, aniž bych chtěl utéct pryč? Jak si to mohli lidé číst a pronášet sarkastické a pohrdavé poznámky o tom, jak by lidé, co byli pro, aby Británie zůstala v EU, měli přestali fňukat, a jak bychom neměli všechno svalovat na Brexit? Další si tohle přečtou a budou se mi posmívat, že jsem řekl, že Amerika je na tom dobře a že Trump je možným budoucím Hitlerem (a ano, Godwinův zákon. Ale já srovnávám s dalším narcistním charismatickým vůdcem, který živí plameny nenávisti, dokud se věci nevymknou kontrole). Je snadné dělat ukvapené závěry a oponovat pesimistickým předpovědím založeným na váze historie a učení. Trump vyhrál v debatách proti ostatním republikánům tak, že jim odporoval posměchem, nadávkami a popíráním. Je to snadná cesta, ale je špatná.


Posmívat se odborníkům a ignorovat je, jako to lidé dělají kolem Brexitu i Trumpa, je stejné jako ignorovat lékaře, který vám říká, že byste měli přestat kouřit, a potom zjistit, že trpíte nevyléčitelnou rakovinou. Maličkosti vedou k nezastavitelnému ničení, kterému se dalo zabránit, kdybyste poslouchali a trochu se zamysleli. Ale lidé dál kouří a dál na to umírají. To je úděl lidstva.


Takže mám pocit, že je to všechno nevyhnutelné. Nevím, co nás čeká, ale vstupujeme do špatné fáze. Bude to nepříjemné pro ty, kteří ji přímo prožijí, možná se to rozvine v něco pekelného, co si teď vůbec nedovedeme ani představit. Lidstvo z toho vyjde na druhé straně, vzpamatuje se a posune se dál. Lidská rasa bude zase v pořádku. Změní se, možná i k lepšímu. Ale pro ty v centru pekelného dění  —  pro tisíce tureckých učitelů, kteří právě přišli o práci, pro turecké novináře a právníky ve vězení, pro ruské disidenty v gulazích, pro mladé zraněné lidi ležící ve francouzských nemocnicích po teroristickém útoku, pro ty všechny to bude jejich Somma.


A co můžeme dělat? No, s ohledem na historii asi nic moc. Liberální intelektuálové jsou vždycky v menšině. O tom píše Clay Shirky na svém Twitter Stormu. Lidé, kteří vidí, že mít otevřenou společnost, chovat se hezky k ostatním, nebýt rasista a neválčit, je lepší způsob života, obvykle tyhle spory prohrají. Bojují férově. Nedaří se jim oslovit široké masy. Jsou méně násilní, takže končí ve vězeních, táborech a hrobech. Musíme si dávat pozor, abychom se nenechali rozdělit (viz labouristé), musíme se vyhýbat tomu, abychom se ztráceli v hádkách, a to fakty a logikou, a kontrovat populistickým sdělením vášně a vzteku svými vlastními podobnými prohlášeními. Potřebujeme chápat a používat sociální sítě. Potřebujeme zkrotit jiný strach. Strach z další světové války skoro zabránil druhé světové válce, ale nakonec přece jen byla. Potřebujeme se vyhýbat vlastním ozvěnám. Příznivci Putina ani Trumpa nečtou Guardian, takže psát do něj je spíš pro naše přátele. Potřebujeme najít mosty mezi našimi uzavřenými skupinami a dalšími uzavřenými skupinami, a snažit se překračovat stále se rozšiřující společenské rozdíly.


(Možná to píšu jen proto, aby si mě historie pamatovala jako jednoho z lidí, kteří viděli, jak se to blíží).


---------

All rights reserved, author: [Tobias Stone](https://medium.com/@tswriting)


Translated from English to Czech by: [Gabriela Fialova](http://bit.ly/gfialova)
